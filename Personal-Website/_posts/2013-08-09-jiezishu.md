---
title: 诫子书（一）
layout: post
---
以下是我收集整理的各种版本的《诫子书》，争取把它们全都背下来。
<!-- more -->
### 諸葛亮《誡子書》

> 夫君子之行，靜以修身，儉以養德；
> 非澹泊無以明志，非寧靜無以致遠。
> 夫學須靜也，才須學也；
> 非學無以廣才，非志無以成學。
> 慆慢則不能勵精，險躁則不能治性。
> 年與時馳，意與歲去，遂成枯落，多不接世。
> 悲守窮廬，將復何及！

### 諸葛亮《誡外甥書》

> 夫志當存高遠，慕先賢，絕情欲，棄疑滯，使庶幾之志，
> 揭然有所存，惻然有所感；忍屈伸，去細碎，廣咨問，除嫌吝，
> 雖有淹留，何損於美趣，何患于不濟？若志不強毅，意不慷慨，
> 徒碌碌滯于俗，默默束于情，永竄伏于凡庸，不免于下流矣！

### 鄭玄《戒子益恩書》

> 吾家舊貧，不為父母昆弟所容，去廝役之吏，游學周、秦之都，
> 往來幽、并、兗、豫之域；獲覲乎在位通人，處逸大儒；
> 得意者咸從捧手，有所授焉。遂博稽六蓺，粗覽傳記，
> 時覩祕書緯術之奧。年過四十，乃歸供養，假田播殖，以娛朝夕。
>
> 遇閹尹擅埶，坐黨禁錮十有四年，而蒙赦令。
> 舉賢良方正有道，辟大將軍、三司府，公車再召。
> 比牒併名，早為宰相。惟彼數公，懿德大雅，克堪王臣，故宜式序。
> 吾自忖度，無任於此；但念述先聖之元意，思整百家之不齊，
> 亦庶幾以竭吾才；故聞命罔從。
> 而黃巾為害，萍浮南北，復歸邦鄉。入此歲來，已七十矣。
>
> 宿素衰落，仍有失誤。案之禮典，便合傳家。
> 今我告爾以老，歸爾以事；將閒居以安性，覃思以終業。
> 自非拜國君之命，問族親之憂，展敬墳墓，觀省野物，
> 胡嘗扶杖出門乎。家事大小，汝一承之。
>
> 咨爾煢煢一夫，曾無同生相依。其勖求君子之道，研鑽勿替；
> 敬慎威儀，以近有德。顯譽成於僚友，德行立於已志。
> 若致聲稱，亦有榮於所生。可不深念邪！可不深念邪！
>
> 吾雖無紱冕之緒，頗有讓爵之高；
> 自樂以論贊之功，庶不遺後人之羞。
> 末所憤憤者，徒以亡親墳壟未成；
> 所好群書，率皆腐敝，不得於禮堂寫定，傳與其人。
> 日西方暮，其可圖乎！
>
> 家今差多於昔，勤力務時，無恤飢寒。
> 菲飲食，薄衣服，節夫二者，尚令吾寡憾。
> 若忽忘不識，亦已焉哉！

### 有待整理的文章列表

* 馬援《誡兄子嚴敦書》
* 萬應奎《诫子書》
* 陶淵明《誡子書》
* 孔臧《與子琳書》
* 羊祜《誡子書》
* 王僧虔《誡子書》
* 張融《誡子書》
* 徐勉《誡子書》
* 符存審《誡子書》
* 顏延之《庭誥文》
* 雷次宗《與子姪書》
* 楊樁《誡子孫文》
* 王昶《誡子書》

**未完待续**。
